---
title: 'Jak szybko uczyć się nowych słówek?'
excerpt: 'Nauka języka obcego może być ekscytującą przygodą, która otwiera drzwi do nowych kultur i możliwości, ale może również stanowić wyzwanie, szczególnie gdy chodzi o przyswajanie nowego słownictwa. Słowa są fundamentem komunikacji, a ich znajomość jest kluczowa do swobodnego porozumiewania się. Niezależnie od Twoich celów językowych...'
coverImage: '/assets/images/man-book.webp'
date: 'Październik 3, 2024'
dateISO: '2024-10-03'
tags:
  - name: 'Nauka angielskiego'
    slug: 'nauka-angielskiego'
author:
  name: Ola
  picture: ''
ogImage:
  url: '/assets/images/man-book.webp'
---

Nauka języka obcego może być ekscytującą przygodą, która otwiera drzwi do nowych kultur i możliwości, ale może również stanowić wyzwanie, szczególnie gdy chodzi o przyswajanie nowego słownictwa. Słowa są fundamentem komunikacji, a ich znajomość jest kluczowa do swobodnego porozumiewania się. Niezależnie od Twoich celów językowych, z czasem nagromadzi się sporo nowych słów do opanowania, co może być przytłaczające. **Jak skutecznie i szybko zapamiętywać nowe słowa, kiedy brakuje czasu?** W tym artykule przedstawię strategie, które okazały się skuteczne zarówno dla moich uczniów, jak i dla mnie samej.

### Tradycyjne metody i dlaczego nie działają

Wielu z nas uczyło się języka obcego w szkole, korzystając z podręczników, robienia ćwiczeń i nauki słówek z list na pamięć. Moje doświadczenia z nauki angielskiego w szkole podstawowej nie różnią się od doświadczeń wielu innych osób: nauka słówek polegała głównie na zakrywaniu tłumaczeń i sprawdzaniu, ile pamiętam, a następnie przepisywaniu trudniejszych słów na kartkę. Mimo że metoda ta pomagała mi uzyskać dobre oceny na testach, nie była efektywna w długoterminowym przyswajaniu słownictwa, ani w używaniu go w praktyce. **Najważniejsze w nauce języka jest umiejętność używania słów w odpowiednim kontekście, a nie tylko zapamiętywanie ich pisowni.** Przyswajanie nowego słownictwa różni się w zależności od poziomu zaawansowania, jednak powinno opierać się na kontekście, regularnym używaniu w mowie i powtarzaniu.

### Nie bój się mówić!

Jednym z największych wyzwań w nauce języka jest **przełamanie bariery językowej i rozpoczęcie mówienia**. Samodzielne wypowiadanie nowych słów w języku obcym sprawia, że słownictwo utrwala się dużo szybciej. Wyjazd za granicę czy regularne rozmowy z native speakerami to najlepsze sposoby na szybkie przyswajanie nowych słów. Kontakt z językiem w codziennym życiu „zmusza” nas do nauki w kontekście, co przyspiesza proces. Jeśli jednak nie masz możliwości przebywania za granicą, stwórz immersję językową na co dzień, otaczając się językiem obcym – oglądaj filmy, słuchaj podcastów, uczestnicz w kursach online, i przede wszystkim – mów jak najwięcej. Nie ma innej drogi do opanowania języka obcego niż używać go w praktyce. Ludzie mają różne cele językowe, jednak zdecydowana większość uczy się po to, aby umieć się porozumieć za granicą, lepiej rozumieć otaczający świat, poszerzać swój zakres możliwość (np. starać się o lepszą pracę). Dlatego na pewnym etapie nauki bardzo ważne są rozmowy z doświadczonym lektorem, który wspiera proces nauki, potrafi wyłapać błędy i wskazać na czym należy się skupić.

### W grupie raźniej

Nauka słownictwa w grupie może być bardzo efektywna i jednocześnie przyjemna, jeśli odbywa się w dobrym towarzystwie. Wspólna nauka z przyjaciółmi, rodziną lub grupą kursantów może sprawić, że proces przyswajania nowych słów będzie łatwiejszy i bardziej motywujący. Istnieje wiele ciekawe gier językowych, które angażują uczestników i pomagają w utrwalaniu słownictwa w zabawny sposób: **Memory Game** (najpopularniejszy wariant to para słówko + obrazek, ale można również ćwiczyć w ten sposób czasowniki nieregularne lub stopniowanie przymiotników), **Taboo** (świetnie sprawdza się dla osób na poziomie średnio-zaawansowanym lub zaawansowanym) czy **kalambury** (szczególnie sprawdza się na zajęciach z dziećmi i młodzieżą, ale myślę, że dla dorosłych taka rozrywka również mogłaby być fajnym urozmaiceniem nauki). Inną grą, przy której zawsze jest dużo śmiechu, jest **5 seconds!** (gracze mają pięć sekund, aby wymienić trzy rzeczy z danej kategorii, jeśli im się uda to zdobywają punkt). Przykładów na modyfikacje popularnych gier w celu wykorzystania ich do nauki języków obcych jest naprawdę dużo. Tego typu aktywności sprawiają, że nauka staje się mniej stresująca i bardziej skuteczna.

### Flashcardy – jakie wybrać?

Flashcardy to popularna metoda nauki słówek, ale **warto dopasować je do poziomu zaawansowania.** Dla początkujących (lub dzieci) najlepsze będą tradycyjne karty z obrazkiem i słówkiem. Dla osób bardziej zaawansowanych, polecam tworzenie kart z przykładami zdań, w których brakuje danego słowa, lub kart z definicjami i odpowiednimi słowami. Nowoczesne aplikacje oferują elektroniczne flashcardy, które można mieć zawsze przy sobie, co ułatwia powtarzanie słownictwa w dowolnym momencie.

### Twórz historie

Jednym z efektywnych sposobów na zapamiętywanie nowych słów jest tworzenie historii z ich użyciem. Nie zawsze słowa, które chcemy zapamiętać wiążą się ze sobą tematycznie, ale to nie stanowi żadnej przeszkody — im bardziej absurdalna i śmieszna będzie historia, tym lepiej zapamiętasz słownictwo. Możesz także skorzystać z **„story cubes”** – kostek do opowiadania historii, które pomagają wymyślać kreatywne opowieści, używając nowych słów. To doskonała metoda na utrwalanie słownictwa w praktyce, zwłaszcza w grupie.

### Budowanie dobrego nawyku

Systematyczność to klucz do sukcesu w nauce języka. Znacznie skuteczniejsze jest codzienne poświęcenie 20 minut na naukę niż jednorazowe intensywne sesje raz w tygodniu. Nauka słownictwa nie musi być nudna – wystarczy wpleść ją w codzienne zajęcia, na przykład słuchając podcastów w drodze do pracy lub oglądając krótkie filmy na YouTube w języku obcym. Stworzenie nawyku regularnego kontaktu z językiem pozwoli na płynniejszy i bardziej naturalny rozwój umiejętności językowych. **Styl i forma nauki musi być dopasowana do możliwości, potrzeb, charakteru i poziomu zaawansowania**, bo tylko wtedy może być naprawdę skuteczna. Osoby, które mierzą ponad swoje możliwości najczęściej nie odnoszą sukcesu, tylko szybko się zniechęcają. Jeżeli masz problem z systematycznością lub szybko się nudzisz, **spróbuj zaplanować sobie chociaż jeden przykładowy tydzień nauki**, zastanów się, jak najlepiej zarezerwować czas na język obcy w swoim kalendarzu oraz jak łatwo i naturalnie można się uczyć podczas bardziej zajętych dni.

Nauka słownictwa jest najbardziej efektywna, gdy jest regularna, angażująca i oparta na praktycznym użyciu. Przełamanie bariery językowej i aktywne mówienie to kluczowe elementy w szybkim przyswajaniu nowych słów. Niezależnie od tego, czy uczysz się samodzielnie, czy w grupie, korzystaj z nowoczesnych narzędzi, takich jak flashcardy, gry językowe i kreatywne metody, jak tworzenie historii. **Zbudowanie nawyku systematycznej nauki pozwoli Ci opanować nowe słownictwo i osiągnąć długoterminowy sukces w nauce języka obcego.**
